Nel giorno del suo 44esimo compleanno, per il quale ha ricevuto in carcere la visita di moglie e figli, Massimo Bosetti, l'uomo accussato dell'omicidio della tredicenne Yara Gambirasio, ha ricevuto la revoca del regime di isolamento in cui si trovava dal giorno del suo arresto, quattro mesi fa. Situazione in cui si trovava non come misura punitiva ma come forma di protezione, viste le conseguenze che il codice dei carcerati prevede per chi viene arrestato per reati legati ai bambini.

Anche per questo non sarà facile per la direzione della casa circondariale in via Gleno, a Bergamo, trovare una nuova collocazione. Ma, con ogni probabilità, Bossetti sarà ospitato nel reparto 'protetti', cioé i detenuti accusati di reati sessuali di vario tipo (dalla pedofilia allo stupro) o di crimini che potrebbero esporli a ritorsioni da parte dei compagni di cella.

La decisione di revocare l'isolamento è stata presa, di iniziativa propria, dal sostituto procuratore Letizia Ruggeri. Intanto i difensori di Bossetti confermano la decisione di presentare ricorso in Cassazione contro l'ordinanza con cui il tribunale della libertà ha confermato la custodia cautelare in carcere, dopo il no del gip di Bergamo.

Stavolta dovrà davvero spostarla, il sindaco Marino, la sua Panda rossa. Parcheggiata da più di un anno nell'area riservata ai senatori a ridosso di palazzo Madama, nello slargo vicino casa protetto da sbarre semoventi e carabinieri in garitta h24, dovrà ora essere sistemata altrove. A deciderlo è stata la prefettura che, rispondendo a un'interrogazione di Andrea Augello (Ncd) al ministro dell'Interno, ha ritenuto non più sussistenti le ragioni di sicurezza che subito dopo le elezioni avevano consigliato di tutelare l'utilitaria del neosindaco.

Una decisone allora adottata su istanza esplicita del chirurgo dem: dopo aver subito alcuni graffi alla sua macchina  -  riepiloga infatti la nota inviata da Palazzo Valentini al Viminale  -  fu proprio Marino, sentendosi minacciato, a chiedere al prefetto di poter usufruire di un parcheggio sorvegliato. E Pecoraro si rivolse a sua volta al presidente del Senato per verificare la disponibilità ad accoglierla. "Un privilegio che non ha precedenti", tuona Augello: "Ci sono voluti tre flash mob, una lettera di protesta di 30 senatori e un'interrogazione del sottoscritto per costringere il sindaco di Roma a convincersi che anche lui, come tutti i comuni mortali, deve parcheggiare la sua automobile in un garage a pagamento e non in quello del Senato, a cento metri dalla sua abitazione". Tanto più che mentre lui con una mano otteneva "14 mesi di sosta gratuita", con l'altra provvedeva "ad abolire le agevolazioni per le strisce blu dei cittadini romani", conclude Augello, augurandosi che la macchina venga spostata in giornata "mettendo fine ad una storia ridicola ed impresentabile". Resta spiazzato, Marino. Interdetto, anche.

E ai suoi collaboratori si limita a dire che "se il prefetto ritiene che non ci siano più gli stessi elementi di pericolo, io non posso che prenderne atto". Una grana che tuttavia potrebbe non restare isolata: in serata un servizio delle Iene ha denunciato che dal 23 giugno al 21 agosto il sindaco avrebbe utilizzato la sua macchina in centro, dove peraltro abita, con il permesso Ztl scaduto. "Un cittadino normale avrebbe pagato 80 euro di multa al giorno  -  4mila euro e passa in totale  -  più le ganasce", ha chiosato la trasmissione di Italia1. Marino, invece, l'ha fatta franca.

MILANO - In passato era stato sentito, dai magistrati, in uno dei filoni delle inchieste che riguardano Finmeccanica. Ma ora Giulio Tremonti sembra essere coinvolto direttamente in un'indagine. Sotto accusa a Milano per corruzione. Sospettato per una presunta tangente versata al suo studio di tributarista proprio dalla holding di Stato. Secondo quanto anticipano l'Espresso e il Corriere della Sera, avrebbe incassato da Finmeccanica una tangente di 2,4 milioni di euro nel 2008, quando era ministro dell'Economia. E questo in cambio del via libera all'acquisizione del gruppo statunitense Drs, un grande fornitore di tecnologie militari. Un'azienda pagata 5 miliardi di dollari, ma che oggi ne vale la metà.

Il versamento della tangente, secondo l'accusa, sarebbe stato mascherato con una consulenza intestata allo studio tributario fondato da Tremonti: una fattura da due milioni e 400 mila euro (più Iva), che ora i magistrati giudicano falsa. Il versamento - secondo i magistrati - sarebbe stato fatto allo studio "Vitali Romagnoli Piccardi e Associati", fondato da Tremonti. In quel periodo l'ex ministro ne era formalmente uscito, essendo divenuto ministro. Oggi, invece, ne è nuovamente socio.

Il nome dell'ex ministro è stato iscritto nel registro degli indagati già due settimane fa. In questi giorni la Procura ha fatto partire la formale procedura di trasmissione degli atti al tribunale dei ministri, composto da tre giudici estratti a sorte. Insieme all'ex ministro della Repubblica, risultano indagati anche uno dei soci commercialisti - Enrico Vitali - l'ex presidente di Finmeccanica - Pierfrancesco Guarguaglini, indagato e prosciolto già a Roma per false fatturazioni, poi di nuovo indagato a Roma, quindi a Napoli - e anche l'ex direttore finanziario Alessandro Pansa.

Tremonti, nell'aprile scorso, ha patteggiato 4 mesi (poi diventati 30mila euro di pena pecuniaria e 10mila di multa) per finanziamneto illecito legato alla casa affittata dall'ex consigliere Marco Milanese.

I militari del Nucleo speciale di polizia valutaria della Guardia di finanza hanno arrestato all'alba di oggi Renzo Pini, di 64 anni, direttore regionale del Lazio dell'Agenzia del Demanio.

Nell'ambito di un'inchiesta condotta dalla Procura di Roma sull'affidamento di un appalto, a Pini è contestato il reato di abuso d'ufficio. Ora è ai domiciliari, insieme ad altre otto persone: tra loro Marcello Visca, ex componente del comitato di gestione dell'Agenzia del Demanio del Lazio, imprenditori e funzionari di banca.

L'inchiesta della Procura di Roma che coinvolge Pini, Visca e le altre sette persone - per alcune sono ancora in corso le procedure di notifica dell'arresto - riguarda l'assegnazione in concessione dello sfruttamento economico ed edilizio di una vasta area urbana di Roma, non lontana da piazzale Clodio. I reati contestati, diversi da indagato a indagato, vanno dalla turbativa d'asta al falso, all'abuso di ufficio (quest'ultimo contestato a Pini).

MILANO - Ore 10:30. I toni da "falco" della Federal Reserve spingono in basso l'euro contro il dollaro e fanno credere ai mercati che la via verso l'innalzamento dei tassi possa essere più breve del previsto. In Italia, invece, continua a farsi sentire la pesantezza delle banche, in particolare delle "bocciate" agli stress test - Mps e Carige - che affondano a Piazza Affari.

Ieri la Banca centrale americana ha decretato la fine del terzo quantitative easing, l'acquisto di titoli direttamente sul mercato, ma ha anche sottolineato come sia "solida" la crescita del mercato del lavoro Usa. Mettendo le turbolenze finanziarie in secondo piano e concentrandosi sulla forza della ripresa a stelle e strisce, il comunicato della Fed ha di fatto testimoniato il cambio di passo dei governatori centrali. Non a caso Wall Street ha chiuso ieri in lieve calo, perché gli investitori vedono finire il tempo del "denaro facile" davanti ai loro occhi, ma senza comunque subire particolari scossoni. D'altra parte lo stop al Qe è stato graduale e la Fed ha cercato di preparare i mercati all'evento nel migliore dei modi.

In Europa la giornata è carica di rilevazioni macroeconomiche importanti. In Germania, ad esempio, dove si guarda all'andamento del mercato del lavoro. La disoccupazione tedesca a ottobre cala a sorpresa dopo i rialzi di agosto e settembre: il numero dei senza lavoro scende di 22.000 unità a quota 2,887 milioni (al netto della stagionalità), secondo quanto comunica l'agenzia federale del lavoro di Norimberga. Gli economisti avevano stimato un aumento di 4.000 unità. Il tasso di disoccupazione è rimasto invariato al 6,7%; in agenda anche i prezzi al consumo. A livello di Eurozona si registra l'aumento della fiducia dei consumatori a quota 100,7 punti dopo quattro mesi di stagnazione. Bene anche le imprese. In Spagna, invece, occhi puntati sul Prodotto interno lordo: cresce dello 0,5% congiunturale nel terzo trimestre, che diventa un +1,6% nel raffronto annuo. Nel pomeriggio nuovi dati dagli Usa, con le richieste di sussidi per la disoccupazione e soprattutto la stima preliminare del Pil del terzo trimestre. Il consensus è per una crescita del 3%.

La Borsa di Milano fallisce l'iniziale rimbalzo sotto il peso delle banche: su molti titoli del comparto scattano le sospensioni. A far girare al ribasso il Ftse Mib (-1,4%) sono in particolare i titoli di Mps e Carige, che toccano nuovi minimi storici. Tra gli altri titoli di Piazza Affari si guarda a Eni, che ha annunciato conti sopra le attese del mercato. Continua la speculazione su Fca dopo l'annuncio della quotazione di Ferrari e anche Luxottica è sotto i riflettori per aver annunciato conti con utili in crescita del 10%. In rosso anche le altre Borse Ue: Francoforte cede lo 0,9% come Londra, mentre Parigi arretra dello 0,6%.

Lo spread, il differenziale di rendimento tra Btp decennali e Bund tedeschi, è in lieve ampliamento in area 165 punti base, con un rendimento per il Btp decennale al 2,51%. Dopo l'asta di Bot semestrali di ieri, con il rialzo dei rendimenti che ha accomunato gli ultimi collocamenti, il Tesoro tiene oggi un'asta di Btp quinquennali per un importo tra 2 e 2,5 miliardi e una di titoli decennali per un importo tra 2 e 2,75 miliardi. In agenda anche i Ccteu tra 1,5 e 2 miliardi. L'euro come detto è debole sotto quota 1,26 dollari per effetto delle posizioni della Fed: la moneta europea passa di mano a 1,2571 dollari, il cambio con lo yen è a 137,3.

In mattinata, la Borsa di Tokyo ha chiuso in rialzo: l'indice Nikkei è salito dello 0,67% a 15.658,20 punti, sfruttando il rafforzamento del biglietto verde pure sullo yen. Come accennato, Wall Street ha terminato con modesti ribassi; i toni usati dalla banca centrale nel comunicato sono stati però interpretati dagli analisti come un segno di maggiore ottimismo verso l'economia americana e hanno innescato nuove speculazioni sulla tempistica del rialzo dei tassi d'interesse. Dopo le operazioni di compensazione, il Dow Jones ha perso lo 0,2%, l'S&P 500 ha ceduto lo 0,1% e il Nasdaq ha segnato un -0,3%.

Per le materie prime, le quotazioni del petrolio in calo sul mercato after hour di New York: i contratti sul greggio Wti con scadenza a dicembre perdono 45 centesimi e vengono scambiati a 81,75 dollari al barile. Il Brent perde 32 centesimi a 86,80 dollari. Prezzi dell'oro in netto ribasso sui mercati asiatici: il lingotto con consegna immediata viene scambiato a 1.208 dollari l'oncia, ai minimi dall'inizio del mese di ottobre.


ROMA - Gli scontri di ieri non potevano che alimentare l'insofferenza della minoranza del Pd. Ma al centro della discussione c'è soprattutto il futuro del partito stesso. Sotto accusa il partito della Nazione, teorizzato da Matteo Renzi. Pier Luigi Bersani è chiaro: "Non mi piace", dice ad Agorà. Per l'ex segretario l'idea del premier è illogica: "Sembra quasi che si voglia fare il partito pigliatutto, ma il partito non piglia tutto, il partito è una parte". Ma nonostante i malumori, Bersani nega l'ipotesi scissione: "Io penso che nasca un'opposizione più chiara, più esplicita dentro il Pd, di chi intende tenere ferma l'ispirazione originale del Pd e dell'Ulivo, culture e anche storie diverse che si fondono per un progetto utile al paese".  Sugli scontri di ieri invita a "darsi una regolata": "Non mi piace il Pd che usa questi toni con i sindacati, ma il Pd è casa mia".

Utilizza toni più forti Gianni Cuperlo e non esclude la possibilità di una fuoriuscita dai democratici. "Se domani il Pd cambiasse nome e si chiamasse partito della Nazione lascerei il campo ad altri, volentieri. Altra cosa e' un partito che miri a svolgere un ruolo nazionale. Io penso che questo partito ha un senso se rimane radicato nella cultura, nei valori e nella storia della sinistra".

Il segretario della Bolognina, Achille Occhetto, "rabbrividisce" all'idea "che gente che è passata, anche per tre giorni, nella storia della sinistra italiana, possa avere inventato una cosa del genere". E poi si spinge oltre: "E' una cosa autoritaria".

ROMA - Non vuole far cadere il governo, dice. Ma vuole che il governo cambi rotta su legge di Stabilità e riforma del lavoro in primis (e guai a chiamarla jobs act perché la delega di Matteo Renzi "non ha niente a che vedere con il piano varato negli Usa dal presidente Barack Obama").

Nel mezzo di una giornata carica di forti tensioni sindacali e nel pieno - ancora, dopo quattro giorni - delle polemiche sulle due piazze che dividono il Pd e la sinistra, il deputato della minoranza dem, Stefano Fassina, respinge le ipotesi di scissione interna al partito ("sono nel Pd e ci rimango", scandisce, come a ribadire che lui non abboccherà all'amo di chi insiste per la nascita di una nuova formazione politica che poi dovrà necessariamente contarsi e misurare la propria forza) e lancia un appello anche al 'suo' premier e segretario: basta polemiche, basta poteri forti, Sergio Marchionne e gettoni negli iPhone... (cioè i botta e risposta al vetriolo di queste ore) torniamo a dialogare nel merito. Ma è sugli scontri di oggi a Roma e sui tre operai feriti della Ast di Terni che la stoccata arriva mirata: "Quel che è successo è gravissimo, il governo venga a riferire in aula".

GUARDA Il videoforum integrale

Al videoforum di Repubblica Tv, Fassina risponde alle domande dei lettori e parla di occupazione, di manovra, di votare o meno una eventuale fiducia al governo su entrambi i temi (in otto mesi lo si è fatto già 24 volte), di Leopolda, di gestione del Pd e di fiscal compact.

Lavoro. "Senza cambiamenti radicali, la delega al lavoro" già approvata al Senato e che ora dovrà approdare alla Camera "non va bene. Se cediamo oggi sul diritto del lavoro, con un Pd che ha preso il 40% dei voti alle europee, lo facciamo per una scelta politica. Invece dobbiamo essere coerenti con il mandato ricevuto. Nessuno di noi vuole far cadere il governo. Il mio impegno è per cambiare l'agenda, le misure che si fanno, non per cambiare il governo. La rotta che stiamo seguendo non funziona. L'anno prossimo non porterà, purtroppo, un miglioramento delle condizioni economiche. Io vorrei che il governo Renzi mietesse successi con un cambiamento di rotta".

Legge di Stabilità. "Noi stiamo lavorando affinché vengano esplicitate in modo netto le tipologie di contratto da eliminare. Vogliamo risorse aggiuntive per gli ammortizzatori sociali da destinare ai precari: soltanto per la cassa integrazione in deroga nel 2015 ci sono meno soldi rispetto al 2014. Vogliamo che chi viene licenziato senza motivo possa essere reintegrato. Vogliamo evitare i demansionamenti, e migliorare quel che c'è da migliorare. I tagli fatti sono insostenibili. Bisogna far ripartire le piccole opere, vogliamo modificare il bonus di 80 euro alle mamme perché darlo a chi ha 90mila euro di reddito non ha senso. Vogliamo rivedere la tassazione, aumentata, sul Tfr in busta paga". E poi: "La delega lavoro io non la chiamo jobs act perché non ha niente a che vedere con il jobs act di Obama" (video).

Ast Terni, operai feriti. "Grande preoccupazione" per gli scontri odierni in cui sono rimasti feriti tre operai delle Acciaierie di Terni, "quello che è successo è gravissimo, solidarietà ai lavoratori che oggi erano a Roma, che stanno conducendo una battaglia durissima per difendere un pezzo del manifatturiero italiano. Su quanto accaduto il governo venga a riferire in aula. In piazza oggi non c'erano estremisti né provocatori, ma lavoratori, e noi dobbiamo rispondere con la politica industriale, non con la polizia. Si sta invece creando un clima di contrapposizione tra istituzioni e piazze che non va bene. Le piazze esistono perché le persone hanno grandi problemi, le istituzioni non devono fare finta di non capire, ma devono dare risposte".

Stavolta dovrà davvero spostarla, il sindaco Marino, la sua Panda rossa. Parcheggiata da più di un anno nell'area riservata ai senatori a ridosso di palazzo Madama, nello slargo vicino casa protetto da sbarre semoventi e carabinieri in garitta h24, dovrà ora essere sistemata altrove. A deciderlo è stata la prefettura che, rispondendo a un'interrogazione di Andrea Augello (Ncd) al ministro dell'Interno, ha ritenuto non più sussistenti le ragioni di sicurezza che subito dopo le elezioni avevano consigliato di tutelare l'utilitaria del neosindaco.

Una decisone allora adottata su istanza esplicita del chirurgo dem: dopo aver subito alcuni graffi alla sua macchina  -  riepiloga infatti la nota inviata da Palazzo Valentini al Viminale  -  fu proprio Marino, sentendosi minacciato, a chiedere al prefetto di poter usufruire di un parcheggio sorvegliato. E Pecoraro si rivolse a sua volta al presidente del Senato per verificare la disponibilità ad accoglierla. "Un privilegio che non ha precedenti", tuona Augello: "Ci sono voluti tre flash mob, una lettera di protesta di 30 senatori e un'interrogazione del sottoscritto per costringere il sindaco di Roma a convincersi che anche lui, come tutti i comuni mortali, deve parcheggiare la sua automobile in un garage a pagamento e non in quello del Senato, a cento metri dalla sua abitazione". Tanto più che mentre lui con una mano otteneva "14 mesi di sosta gratuita", con l'altra provvedeva "ad abolire le agevolazioni per le strisce blu dei cittadini romani", conclude Augello, augurandosi che la macchina venga spostata in giornata "mettendo fine ad una storia ridicola ed impresentabile". Resta spiazzato, Marino. Interdetto, anche.

E ai suoi collaboratori si limita a dire che "se il prefetto ritiene che non ci siano più gli stessi elementi di pericolo, io non posso che prenderne atto". Una grana che tuttavia potrebbe non restare isolata: in serata un servizio delle Iene ha denunciato che dal 23 giugno al 21 agosto il sindaco avrebbe utilizzato la sua macchina in centro, dove peraltro abita, con il permesso Ztl scaduto. "Un cittadino normale avrebbe pagato 80 euro di multa al giorno  -  4mila euro e passa in totale  -  più le ganasce", ha chiosato la trasmissione di Italia1. Marino, invece, l'ha fatta franca.


ROMA - "Renzi è a Palazzo Chigi per volere dei poteri forti". Fa discutere l'intervista di oggi a Repubblica di Susanna Camusso. A convincerla, spiega, è una dichiarazione di Sergio Marchionne del 2 ottobre scorso, in cui l'amministratore delegato della Fiat parla del mercato del lavoro e della necessità di "togliere i rottami dai binari", precisando: "L'abbiamo messo là per quella quella ragione lì". "Vede quella dichiarazione - sostiene il segretario generale della Cgil - non è mai stata smentita. A me colpisce molto che un cittadino svizzero che ha spostato le sedi legale e fiscale della Fiat all'estero possa dire: l'abbiamo messo là, e che lo possa fare senza suscitare alcuna reazione".

L'INTERVISTA - Camusso: "Renzi è a Palazzo Chigi per volere dei poteri forti, lo ha ammesso Marchionne"

"Il governo copia Confindustria". Questo, continua Camusso nell'intervista, "spiega l'attenzione del governo nei confronti dei grandi soggetti portatori di interessi particolari". "Quelle parole di Marchionne - precisa - illustrano meglio di qualunque altro ragionamento perché questo governo non ha alcuna disponibilità a confrontarsi con chi, come i sindacati, rappresenta interessi generali non corporativi". "Il governo - aggiunge Camusso - copia le proposte delle grandi imprese di Confindustria". E ancora: "Constato che per come è la norma dell'Irap favorirà prevalentemente le grandi imprese riducendo i loro costi. Ma non avrà nessun effetto sull'occupazione".

Picierno: "Parole che turbano". Subito sono arrivate repliche dal Partito Democratico. In primis, quella del presidente del Pd, Matteo Orfini, che su Twitter ha scritto: "Cara Susanna Camusso, Matteo Renzi a Palazzo Chigi lo ha messo il Pd, decidendolo in direzione. E non ricordo festeggiamenti dei 'poteri forti'". Mentre l'eurodeputata, di area renziana, Pina Picierno ha risposto (VIDEO) in maniera molto più dura, ad Agorà, su Rai3: "Sono rimasta molto turbata dalle parole di Camusso che dice oggi che Renzi è al governo per i poteri forti. Potrei ricordare che la Camusso è eletta con tessere false o che la piazza di sabato scorso (contro Jobs Act e abolizione dell'articolo 18, ndr) è stata riempita con pullman pagati, ma non lo farò".

Mineo: "Pesci in faccia". In tarda mattinata, è arrivata anche la replica del senatore democratico, Corradino Mineo, tra i più critici di alcuni provvedimenti del governo Renzi, come la riforma costituzionale: "Ormai siamo ai pesci in faccia! Pina Picierno a Susanna Camusso 'eletta con tessere false' e usi 'pullman pagati'. Così mai neppure Sacconi".

La Cgil: "Indignati". "Siamo indignati per le parole dell'eurodeputata del Pd, Pina Picierno", è la replica della Cgil in un comunicato. "Potremmo dire che l'onorevole Picierno dice delle falsità e delle sciocchezze, forse figlie di una fase di nervosismo e di tensioni, essendo il tesseramento della Cgil certificato. Potremmo dire che non ha argomenti di merito e poco rispetto per le centinaia di migliaia di persone che, con grande voglia di partecipazione, hanno dato vita alla straordinaria manifestazione di sabato scorso. Potremmo, ad esempio, parlare delle primarie in Campania. Potremmo dire tutto questo e altro ancora ma, come si usa adesso, non lo faremo".

La retromarcia di Picierno. Successivamente, Pina Picierno ha ammorbidito le sue dichiarazioni: "Non era mia intenzione lanciare accuse. Se le mie affermazioni hanno dato questa impressione, mi dispiace", si legge in una nota ufficiale. "Rispetto il sindacato e il popolo della piazza, ma altrettanto rispetto chiedo nei confronti di chi pensa che la sinistra sia cambiamento e riforme e anche nei confronti dell'attuale governo a cui è stata data la fiducia dal Parlamento. E non certo dai 'poteri forti'".

Guerini: "Ora tutti abbassino i toni". Il vicesegretario del Pd, Lorenzo Guerini, ha provato a spegnere le polemiche: "Siamo sicuri che Pina Picierno non voleva offendere nessuno, può capitare nel corso di dibattiti accesi, di dire parole eccessive. Noi abbiamo grande rispetto per un importante realtà sindacale come la Cgil e per le persone che manifestano in piazza le loro opinioni. Dopo di che invitiamo tutti alla misura delle parole e così come noi rispettiamo e riconosciamo i processi decisionali altrui, allo stesso tempo chiediamo uguale rispetto per il percorso democratico degli organismi del nostro partito. Anche evocare i 'poteri forti' è eccessivo, e in questo caso sicuramente sbagliato".

Richetti: "Entrambe ridicole". "Le polemiche tra la Camusso e la Picierno? Trovo ridicole entrambe, da pezzi dirigenti di questo Paese non stanno facendo bene all'Italia. La Camusso fa bene a manifestare se le cose non gli vanno bene ma Renzi è un premier votato dal parlamento, come prevede la Costituzione". A dirlo è Matteo Richetti, deputato Pd, oggi a Un Giorno da Pecora.

Dipendenti, attori e cittadini uniti per dire: "No allo sfratto del Teatro Eliseo". E' arrivato, in mattinata, l'ufficiale giudiziario nella storica sala di via Nazionale mentre erano in corso le prove aperte al pubblico di alcuni spettacoli. Lo sfratto è stato rimandato più volte, l'ultima lo scorso 14 ottobre. Oggi un nuovo rinvio al prossimo 20 novembre, come ha annunciato il direttore artistico del Teatro Eliseo, Massimo Monaci, parlando in sala.

L'ufficiale giudiziario ha incontrato Vincenzo Monaci, uno dei tre proprietari delle mura e padre del direttore artistico Massimo. Nel frattempo, cittadini, attori come Elda Alvigini della fiction "I Cesaroni", giornalisti e fotografi hanno atteso l'esito del confronto sparsi tra la sala e il foyer. Alle 11 era prevista una replica straordinaria dello spettacolo "La professione della signora Warren", con Giuliana Lojodice.

"Un teatro privato, ma non si può mica ritenere privo di interesse pubblico - ha detto Giancarlo Sepe, neoconsulente artistico del teatro di via Nazionale - Le istituzioni non si sono mosse invece avrebbero dovuto. Mi sembra una cosa ridicola che bisognerà combattere. Le proposte ci sono, sono tre, ma non sono state messe in grado di arrivare a una conclusione positiva per salvare il teatro perché forse c'è un disegno che vuole favorire qualcuno piuttosto che altri". "Siamo scandalizzati perché non si può fermare il teatro, qualsiasi siano gli interessi da risolvere questo spettacolo sta andando benissimo e va lasciato replicare, noi abbiamo dato l'anima", ha dichiarato Pino Tufillaro, attore della compagnia che interpreta 'La professione della Signora Warren'. "Non bisogna dar credito - ha continuato - a persone che non sono mai state chiare e non sono assolutamente da prendere in considerazione". Il riferimento è all'attore e regista Luca Barbareschi, che nei giorni scorsi ha annunciato di aver comprato le quote del teatro, affermazione più volte smentita dalla famiglia Monaci e dall'attuale gestione del teatro.

E contro Barbareschi, Massimo Monaci è pronto a passare alle vie legali. "A Luca Barbareschi non rispondo io, risponderanno i miei avvocati con una denuncia penale per diffamazione, per quanto ha dichiarato da sabato in poi, per i suoi tweet, i post su Facebook, per tutto questo suo girotondo di parole che si qualifica da solo", ha detto il direttore artistico del Teatro Eliseo parlando nella platea della sala. Nei giorni scorsi, l'attore Luca Barbareschi aveva annunciato in una conferenza stampa e a "Domenica In", di aver raggiunto un accordo per assumere la gestione del teatro dal 1° novembre.


 Dopo gli scandali, le inchieste e non da ultima la bocciatura di Mps da parte della Bce a Siena la voglia di parlare è davvero poca. I dipendenti della Banca e della Fondazione si trincerano nel silenzio mentre tra gli ex-lavoratori ora in pensione regnano rabbia e sconforto. In mezzo, ci sono i comuni cittadini, pervasi dalla sensazione di un lento e inesorabile tramonto

