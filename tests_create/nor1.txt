Ryfast består av tunneler fra E39 ved Gamlingen via Hundvåg til Solbakk i Strand. Det er snart to år siden tidligere samferdselsminister Magnhild Meltveit Kleppa tok første spadestikk på Solbakk. For et drøyt år siden startet det sveitsiske entreprenørselskapet Marti med tunneldriving hvor Magnhild slapp.

Les også
Men det blir bra til slutt

Lørdag klokka 14.32 passerte Marti 2 kilometer.

Dette er selvsagt en liten milepæl, konstaterer byggeleder Jens Petter Holmsen i Statens vegvesen.

Ryfast blir bygd med to løp og to felt i hver retning. Det var tunnelløp B, det fra Ryfylke i retning Stavanger, som nå er kommet 2 km ned i fjellet. Tunnelen ligger cirka 165 meter under havnivå og er cirka 350 meter fra strandsonen på Tau.
Svakt fjell

På Hundvåg, den andre enden av tunnelen, var AFruppen kommet inn 1110 m fra Hundvåg sist fredag klokken 06. AF har i tre måneder drevet seg gjennom en svakhetssone som har krevd mye sikring. Nå ser fjellet ut til å være noe bedre for tunneldriving og selskapet håper framdriften øker på i retning Strand.

Også Marti har støtt på utfordringer.

Arbeidene har den siste tiden gått noe tregere på grunn av mye vann i fjellet, som må tettes med injeksjon av sement. Dette er helt normalt og vi er godt utrustet for å stoppe lekkasjene. Fjellet er bra nå og arbeidet med å sprenge ut tunnelen går som planlagt, opplyser byggeleder Holmsen.
100 meter i uka

Hver uke blir tunnelen drøyt 100 meter lengre. Holmsen forventer at Ryfast forlater fastlandet på Tau og dukker ned under sjøen i løpet av november. Det ser en del fastboende fram til.

Nå holder vi på og sprenger rett under hus på Tau. Jeg bor selv i en leilighet ved tunneltraséen og det bråker skikkelig. Naboene er veldig tålmodige og vi har en god dialog. Vi passerer greit gjennom området så det skal gå fort over, lover Holmsen.