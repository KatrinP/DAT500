Yezh ofisiel Latvia eo al latveg.
War-dro 1,4 milion a dud a gomz latveg e Latvia, ha 150 000 e broioù all.
Komzet e vez latveg gant kalz tud evel yezh estren, ur perzh dibar evit ur yezh vihanniver.
Abalamour da bolitikerezh yezh Latvia e vez komzet latveg gant tro-dro da 30% eus ar vinorelezh kenelel (924 000 den enni).
O kreskiñ emañ implij al latveg er vuhez pemdeziek.
Ur yezh valtek eo al latveg, kar d'al lituaneg, daoust ma ne c'hall ket komzerien an eil yezh hag eben en em gompren.
Embannet e voe un destenn e latveg evit ar wezh kentañ er Gwalarn e kreiz ar 16vet kantved, gant eiladur ar Pater noster e latveg e-barzh Cosmographia Universalis Sebastian Münster, e lizherennoù latin.
En em gavout a ra al latveg e rumm baltek familh ar yezhoù indezeuropek.
Unan eus an div yezh valtek bev gant ur statud ofisiel eo (an hini all o vezañ al lituaneg).
Dalc'het o deus al latveg hag al lituaneg kalz perzhioù eus morfologiezh anvioù ar rakyezh, daoust dezho kaout perzhioù nevez a-fed fonologiezh ha morfologiezh ar verb, al latveg o kaout perzhioù nevesoc'h evit al lituaneg.
Teir rannyezh latvek a zo: ar rannyezh livonek, ar rannyezh latgalek ha rannyezh ar c'hreiz.
Rannet eo rannyezh Livonia etre rannyezh ar Vidzeme ha rannyezh ar c'hKurland (anvet ivez tāmnieku pe ventiņu).
Rannyezh ar c'hreiz, diazez al latveg a-vremañ a zo rannet etre rannyezh ar Vidzeme, ar rannyezh kuronek ha an hini semigallek.
Arabat eo droukveskañ ar rannyezhoù latvek gant al livoneg, ar c'huroneg, ar semigalleg hag ar seloneg, a zo yezhoù all.
Levezonet e voe rannyezh Livonia muioc'h evit al latveg e rannvroioù all Latvia gant gwiskad-dindan al livoneg.
Daou bouez-mouezh a ro e rannyezh Livonia.
E Kurland ez a ar vogalennoù berr e fin ar gerioù da get, pa'z a ar vogalennoù hir war verraat.
E pep gour hag e pep niverenn ne vez implijet nemet ur stumm eus ar verb.
An anvioù tud en daou c'hour a vez deveret gant an dibennoù - els, -ans.
Er rakgerioù ez a i.
e.
da e.
Abalamour d'an treuzannezañ ha da implij ur yezh standard eo aet ar rannyezh-se war wanaat.
Ganet e voe diwar Livoniz a grogas da gomz latveg hag a deuzas yezhadur al livoneg el latveg.
Rannyezhoù ar Vidzeme ha Semigallia a zo tostoc'h an eil ouzh eben eget ouzh ar rannyezh guronek, a implij doareoù koshoc'h.
Tri bouez-mouezh a zo e rannyezh ar c'hreiz.
E rannyezh Semigallia e vez implijet ŗ c'hoazh.
Abalamour da istor al latveg e vez komzet gant kalz tud o deus ur yezh-vamm all, e-keñver al latvegerien a-vihanik.
900 000 a dud estren pe minorelaet a zo e Latvia: Rusianed, Belarused, Ukrainiz, Poloniz, hag all.
Mont a reas an darn vrasañ anezho da Latvia pa oa eus ar vro ur republik soviedel, etre 1940 ha 1991, ouzhpenn ar minorelezhioù a oa en tiriad a-raok.
Hervez ur sontadeg nevez e lavar 60% eus minorelezhioù Latvia e komzont latveg flour.
Komzet e vez al latveg flouroc'h gant rummadoù yaouankañ ar minorelezhioù.
Ranket o deus ar minorelezhioù e Latvia ober gant al latveg dre ma oa ay yezh ofisiel nemeti er riez, ma teue er penn-kentañ en deskadurezh, ma oa ar yezh nemeti implijet er velestradurezh ha ma voe cheñchet sell ar gevredigezh war ar rusianeg goude fin an Unaniezh Soviedel.
Da skouer e resevas skolioù-meur goulennaouegoù eus studierien da zont o doa bet un deskadurezh divyezhek e skolioù evit ar minorelezhioù, e 2007 evit ar wezh kentañ.
Ret eo bezañ flour e latveg e kalz micherioù.
Ur yezh dilivus eo al latveg, gant meur a stumm analitikel.
Daou c'hour a zo e latveg, gourel ha gwregel, ha daou niver, niver unan ha niver lies.
Seizh tro-anvioù a zo: nominativ, genitiv, dativ, akuzativ, instrumentel, lokativ, ha vokativ.
Pouezhmouezhiet e vez, war-bouez un nebeut ezreolderioù, war ar silabenn gentañ.
N'eus ger-mell ebet e latveg.
Urzh diazez ar gerioù eo Rener Verb Renadenn.
 koulskoude eo frank a-walc'h urzh ar gerioù.
Dibenn an anvioù gourel a zo, war-bouez un nebeud ezreolderioù, -s, -is pe -us, dibenn an anvioù gwregel a vez -a pe -e.
Un nebeud gerioù gwregel o deus un dibenn gant -s, da skouer govs ‘buoc'h’ pe pils ‘kastell’.
Dre-se ez eus kalz ezreolderioù e yezhadur al latveg.
Evit an anvioù gourel ez eus peder dro-anvioù, evit ar re wregel ez eus tri.
Kavout a reer an Nominativ (Nominatīvs), ar Genitiv (Ģenitīvs), an Dativ (Datīvs) an Akuzativ (Akuzatīvs) al Lokativ (Lokatīvs) an Instrumentel (Instrumentālis) hag ar Vokativ (Vokatīvs).
An div dro diwezhañ ne vezont ket kavet alies dre ma c'heller erlec'hiañ an Instrumentel gant an doare ar + Akkusativ, hag ar Vokativ a saver en ur lemel ar -s en anvioù gourel pe ar -š pe -a evit ar stumm bihanaat.
Implijout a ra al lizherenneg latvek arnevez 22 lizherenn digemm eus al lizherenneg latin (an holl estreget Q, W, X ha Y).
Ouzhpennet e vez c'hoazh unnek lizherenn dre gemmoù.
Gallout a ra al lizherennoù vogalennoù A, E, I ha U kaout ur makron da ziskouez an hirder, ar lizherennoù digemm o vezañ berr.
Gallout a ra al lizherennoù C, S ha Z, a zistager en o furm digemm [ts], [s] ha [z] kaout ur c'haron.
Distagañ a reer al lizherennoù merket, Č, Š ha Ž [tʃ], [ʃ] ha [ʒ].
Skrivañ a reer al lizherennoù Ģ, Ķ, Ļ ha Ņ gant ul lostig a-zindan (pe a-us al lizherenn vunut g).
Stummoù kemmet (staoniekaet) eus G, K, L ha N int ha skeudenniñ a reont ar soniadoù [ɟ], [c], [ʎ] ha [ɲ].
Ouzhpenn a reer lizherennoù d'al lizherenneg standard-mañ e rannyezhoù latvek.
Kenglotañ a ra hogozik peurvat ar grafemoù hag ar fonemoù latvek.
Pep fonem en deus e lizherenn, neuze n'eo ket ret d'al lenner deskiñ penaos e tistager ur ger, n'en deus nemet distagañ anezhañ.
Tri zireizhder a zo nemetken, a c'hellfe lakaat unan bennak da zistagañ a-dreuz.
An hini kentañ a zo al lizherenn E hag he furm hir Ē, a implijer evit skrivañ div soniad evit furm berr pe hir eus [ɛ] pe [æ].
Al lizherenn O a verk an [ɔ] berr pe hir, hag ivez an diftongenn [uɔ].
Skrivañ a reer an teir soniad-mañ O, Ō ha Uo e latgaleg, hag Latviiz zo a stourm evit ma vefe graet kement-se e latveg standard.
Koulskoude e vez arguzet gant an darn vrasañ eus ar yezhourien latvek ne gaver o ha ō nemet e gerioù amprestet diwar yezhoù all, Uo o vezañ ar fonem latvek a-orin nemetañ.
Tennet e voe an divlizherenn Uo e 1914, hag al lizherenn Ō n'eo ket bet implijet el lizherenn latvek ofisiel goude 1946.
Tennet e voe al lizherennoù Ŗ ha Ch e 1957, daoust ma vezont implijet c'hoazh e rannyezhoù zo, ha gant kalz Latviiz a zo o chom er-maez Latvia.
Ne implijer al lizherenn Y nemet e latgaleg, evit merkañ ur fonem all ha ne gaver ket e rannyezhoù latvek all.
Aotreañ a ra ar reizhskrivadur latvek nav divlizherenn, a skriver Ai, Au, Ei, Ie, Iu, Ui, Oi, Dz ha Dž.
Diazezet e oa ar reizhskrivadur kozh war hini an alamaneg, ha ne genglote ket gant fonemoù al latveg.
Da gentañ e voe implijet da skrivañ testennoù relijiel evit ar veleien alaman, evito da c'hallout labourat gant al Latviiz.
Dizurzh e oa ar skridoù latvek kentañ: daouzek doare da skrivañ Š a oa.
E 1631 e klaskas ar beleg alaman Georgs (Juris) Mancelis reizhiata ar skritur.
Skrivañ a reas ar vogalennoù hir hervez o flas er ger — ur vogalenn verr heuliet gant h er wrizienn, ur vogalenn verr el lostger hag ur vogalenn gant un arouezenn-diforc'h en dibenn o verkañ daou bouez-mouezh.
Skrivet e veze ar c'hensonennoù diwar skouer an alamaneg gant meur a lizherenn.
Implijet e voe ar reizhskrivadur kozh betek an 20vet kantved ha neuze e teuas tamm-ha-tamm ar reizhskrivadur arnevez en e lec'h.
Dre ma ne vez ket an arouezennoù-diforc'h kemeret e kont gant ar meziantoù eo deuet war-wel ur reizhskrivadur diofisiel, a vez anvet translit, pa n'eo ket an implijer evit ober gant arouezennoù-diforc'h, abalamour d'ar mediaoù a-vremañ (postelioù, foromoù, SMS h.
a.
).
Implijet e vez neuze al lizherenneg latin nemetken, ha disoñjet e vez al lizherennoù na vezont ket implijet er reizhskrivadur standard.
Evel-se e vez digrafoù erlec'hiet ouzh an arouezennoù-diforc'h - un divlizherenn o verkañ ur vogalenn hir (evel e finneg hag en estoneg).
 ur j da heul ur gensonenn a verk ar staoniekadur, d.
l.
e.
, ul lostig.
 hag ar c'hensonennoù dre daravat Š, Č ha Ž a vez skrivet gant h e-lec'h ar c'haron, evel e saozneg.
A-wezhioù e vez lakaet e-lec'h an eil lizherenn, a zo bet lakaet e-lec'h an arouezenn-diforc'h, unan eus an div arouezenn-diforc'h (da skouer e vez skrivet š evel ss pe sj, ha n'eo ket sh), ha peogwir o deus kalz o dud poan oc'h implijout an doareoù divoutin-mañ, e skrivont hep merkañ an arouezenn-diforc'h, pe ez implijont an digrafoù pa vez ur ster disheñvel abalamour d'an arouezenn-diforc'h nemetken.
A-wezhioù e vez lakaet ur galvad a-raok pe goude al lizherenn a oa da gaout un arouezenn-diforc'h.
Alies e vez an digrafoù implijet ha kemmesket zoken gant lizherennoù ar reizhskrivadur standard.
Daoust ma'z eus meziantoù bremañ a ra gant an arouezennoù-diforc'h e vez c'hoazh graet alies hepto, evit abegoù sokial hag abalamour d'an arc'hant.
Implijet e vez an douchannaoueg standard QWERTY da skrivañ e latveg.
Henroma a vez graet eus geneliezh, savidigezh, diorroidigezh ha diskar ar sevenadurezh roman da vare an Henamzer en Europa.
Komzet e vez ivez eus an Henamzer roman pe eus Roma an Henamzer.
Kroget dre genstrollañ un nebeud kêriadennoù en ur bastell-vro vihan e-kreiz Italia eo deuet a-benn tamm-ha-tamm ar vourc'hig uvel da vezañ mestr war ar bed kreizdouarel penn-da-benn e deroù ar marevezh kristen betek dibenn an Henamzer dre sevel un impalaeriezh galloudus-kenañ a renas war an darn-vrasañ eus Europa [1] ar C'hornôg ha lodennoù eusAfrika ha kornôg Azia etre 50 ha 476.
Henroma a vez implijet evit daveiñ d'an impalaeriezh a oa Kêr Roma he c'hêr-benn eta.
Dindan levezon ar sevenadur henc'hresian en deus lakaet Roma mennozhioù ha teknikoù d'o barr ken e lavarer eus ar sevenadur gresian-ha-roman eo bet mammenn bennañ diorroadur speredel Europa eus ar Grennamzer betek hiziv.
Betek kreiz an xxvet kantved eo bet ar studioù gresian-ha-roman diazez deskadurezh ar vegenn en Europa.
Ne vo kavet amañ nemet un diverrañ eus istor Roma.
Displeget eo dre ar munud e pennadoù all klokoc'h.
Evit lenn muioc'h, implijit al liammoù hag ar rummadoù.
Hervez an hengoun hag ar vojenn latin e vije bet diazezet Kêr Roma e -753.
Romulus a vije bet savet gantañ kêr Roma e-lec'h m'emañ ar Menez Palatin e-kichenik an Tiber e-tro -753 ma voe bodet strolladoù Latined, Sabined ha, marteze, Etrusked.
Prouet eo bet gant an arkeologiezh e oa bet kroget an dud d'ober o annez war an tuchennoù en-dro da Roma e-tro an xvet kantved kt JK ha ma yeas an dud war baotaat adal an viiivet kantved kt JKDa-heul Romulus hag e warlerc'hidi vojennel eo ar rouaned etrusk en em stailh er vro.
Ganto eo e vo treuzfurmet Roma en ur gwir gêr e-tro -600.
Lakaat a rejont sevel ur ramparzh-tro (moger Servius), kempenn ar forom ha sevel a rejont santual ar c'hapitol.
Moarvat eo e-pad mare ar rouantelezh ma voe frammet ar relijion roman enni ur meskaj hendresoù indezeuropek ha levezonioù gresian hag etrusk.
Romaned an Henamzer a lakae berzh o brezeliadegoù war gont un deoliezh pizh e-keñver o doueed.
Sellet ivez ouzh ar pennadoù : relijion roman, mitologiezh roman, gouelioù relijiel roman.
Tarkwin ar Balc'h (Tarquinius Superbus) a vez graet eus diwezhañ roue Roma.
Tirantus, rog, e voe argaset kuit gant ar Romaned e -509.
 da-heul e voe krouet ar Republik roman gouarnet gant ar Sened hag ar Vagistrated dilennet gant pobl Roma (d'ar mare-hont e oa an termen populus evit ar bobl armet, da lavaret eo keodedourien Roma (ken ar vrientinien hag ar werin)).
E penn-kentañ ar Republik roman e veze tabutoù bras etre ar Batrisianed (brientinien) hag ar Plebs (gwerin).
A-benn ar fin e voe savet ensavadurioù a gempoueze galloud ar Batrianed hag a reizhe hini ar goñsuled e -367.
Kregiñ a reas emled Roma dre aloubidigezh Italia Greiz ha preizhadenn kêr Veii e -396.
Goude gwast Roma e -390 e krogas ur marevezh hir ma ne voe ket preizhet Roma biken ken gant hec'h enebourien hag a badas betek 410 ha drailh Roma gant Alarik.
Tamm-ha-tamm en em gann Roma gant hec'h enebourien hag e vrasa he ziriad a-nebeudoù.
E -300 eo deroet an ingalder politikel da Blebeiz.
E -272 eo mestr Roma war Italia a-bezh.
Adal -264, ha brezelioù Roma a-enep Kartago, da gentañ dre ar brezel punek kentañ ha, da c'houde, dre an eil brezel punek, e tap ar Romaned aloubiñ Sikilia, Korsika ha Sardigna hag Hispania.
Dont a ra Roma da vezañ an nerzh kentañ e kornôg ar mor Kreizdouar e -202.
Kartago hag a rank paeañ un truaj da Roma a vo distrujet-lip e -146 gant ar Romaned.
Efedusoc'h-efedusañ anezho, e krog al lejionoù roman da emellout e aferioù Gres, rouantelezh Makedonia hag Azia Vihan.
E-pad an Eil kantved kt JK eo sujet Gres gant Roma.
Degas a raio ul levezon sevenadurel bras-meurbed dezhi.
Pinvidik-mor eo begenn ar Romaned diwar o freizhadennoù brezel.
E-keit-se e kresk en enkadenn sokial en Italia.
Diazezet e oa berzh ar Republik war ur c'hempouez etre an elfennoù anezhi.
Dont a raio he diskar da-heul un emled bet trumm betek re.
Soñjet e oa bet an ensavadurioù anezhi evit ur geoded.
Divarrek int da verañ un impalaeriezh.
Adal -133 eo stegnetoc'h an traoù (s.
o.
ar re Gracchus), tud c'hoantek a stourm evit tapout ar galloud : Marius a-enep da Sulla, Cinna, Pompeius a-enep da Jul Kaezar, Octavius a-enep da Mark Anton.
Evit gouzout hiroc'h diwar-benn framm politikel ar Republik, sellet ouzh Ensavadurioù ar Republik roman.
Evit gouzout hiroc'h diwar-benn red an darvoudoù, sellet ouzh Istor ar Republik roman hag ouzh Roll koñsuled an Impalaeriezh roman uhelañ.
Evit gouzout hiroc'h diwar-benn framm sokial ar Republik, sellet ouzh Kevredigezh ar Republik roman.
Kregiñ a ra an impalaeriezh roman goude ganedigezh Jul Kaezar ha donedigezh Octavius Augustus d'ar galloud.
E-ser damantiñ d'an urzh senedel, e kreñva Aogust e c'halloud personel.
Gras da labour al lejionoù e teu a-benn da vrasaat ar bed roman a-galz.
Aozañ a ra an impalaeriezh dre broviñsoù meret a-drugarez da urzh ar varc'heien.
Barr an impalaeriezh a vo tizhet gant e warlec'hidi, impalaerien tiernelezhioù Julio-Klaoda, ar Flavianed hag an Antonined.
En Eil kantved, emañ gorread an impalaeriezh en he brasañ.
Gant ouzhpenn ur milion a annezidi ez eo Roma kêr vrasañ ar bed kreizdouarel gant ur framm dibar.
Gras d'ar pax romana (peoc'h roman) e talc'h an trevadennoù da ziorren a-drugarez da evergetegezh an dibabidi.
Bleuñviñ a ra meurgêrioù bras Kartago, Antiokia hag Aleksandria en-dro.
Sellet ouzh ar pennad Aozadur kêr Roma evit dizoleiñ an diskoulmoù lakaet e plas evit merañ ar gêr veur-mañDifenn an impalaeriezh a-enep gwask bepred kreñvoc'h ar C'hermaned a zegasas d'e heul milourekadur an impalaeriezh.
Goude tiernelezh Severus e rank an impalaeriezh talañ ouzh un enkadenn bolitikel ha sokial vras en IIIe kantved.
A-benn e teu impalaerien Illiria da adsevel an traoù en o rez a-benn ar fin e dibenn an IIIe kantved.
War dreuzoù ar ivvet kantved e c'hall an impalaeriezh addispakañ he nerzh goude meur a dreuzfurmadur bras : Rannet eo an impalaeriezh hag ingalet eo ar galloud etre impalaerien (tetrarkiezh, ha goude Aogust eilet gant Kaezared), treuzkaset eo ar gêr-benn da Gergustentin, diharzveliezh, pounneraet eo ar velestradurezh, germanekaet al lu.
Ambrouget eo an treuzfurmadurioù-se gant diorroidigezh ar relijion kristen.
Tamm-ha-tamm e vo doujet d'ar gristeniezh gant an impalaeriezh roman ha, goude-se e vo degemeret ganti e-doug ar ivvet kantved.
Dindan un nebeud remziadoù tud en em framm ar gristeniezh gant harp an impalaeriezh.
Un termen a vo lakaet d'ar c'hendoujañs relijiel gant Teodosius Iañ ha Gratian a lakaio dre heg ar relijion gristen da relijion nemeti.
Sellet ouzh pennad an Impalaeriezh roman hag ouzh roll an impalaerien.
Priz Nobel ar Peoc'h eo anv unan eus ar pemp priz Nobel savet gant an embregour ha skiantour Alfred Nobel (1833-1896).
Hervez testamant A.
Nobel, Priz ar Peoc'h a zlee bezañ roet « d'an den en devo graet ar muiañ pe al labour gwellañ evit ar vreudeuriezh etre ar broadoù evit kas an armeoù da get pe o bihanaat, pe evit aozañ ha brudañ kendalc'hioù peoc'h.
»E 1876 e teuas Bertha von Suttner da vezañ sekretourez Alfred Nobel met goude ur sizhunvezh e tistroas d'he bro da eurediñ Arthur Gundaccar von Suttner.
Daoust ma oa berr an amzer a dremenas e kompagnunezh Alfred Nobel e kenskrivas gantañ betek marv hemañ e 1896, ha krediñ a reer e oa hi he devoa ar muiañ a bouez e krouidigezh ur Priz Nobel ar Peoc'h e-touez ar prizioù Nobel all a oa savet hervez testamant ar skiantour.
Bep bloaz e vez roet ar priz Nobel en Oslo, kêr-benn Norvegia, rak spisaat a rae testamant Alfred Nobel e oa rekis reiñ ar priz Nobel er gêr-se.
Roet e vez atav d'an 10 a viz Kerzu, a zo deiz-ha-bloaz marv Nobel, dirak roue Norvegia.
Tri zra a vez profet d'al loreidi : ur skrid-testeni, ur vedalenn hag ur baperenn a resisa sammad ar priz gounezet.
Dalc'het e vez an abadenn e sal-kêr Oslo, hag antronoz e vez heuliet gant sonadeg Priz Nobel ar Peoc'h, a vez skignet da ouzhpenn 450 milion a diegezhioù e muioc'h evit 150 bro er bed.
Brudet eo an abadennoù er bed a-bezh, ha tud brudet-kenañ a vez pedet d'o c'hinnig pe da gemer perzh enno.
Dibab loreidi Priz Nobel ar Peoc'h a laka a-wezhioù rendaelioù da sevel, rak kavout a reer war roll al loreidi tud o devoa implijet doareoù-ober feuls evit diskoulmañ kudennoù kent ober strivoù bras dre implijout doareoù difeuls evit klask skoulmañ ar peoc'h.
Priz Nobel ar Peoc'h eo ar Priz Nobel nemetañ na vez ket roet e Stockholm, e Sveden.
Sant Benead Norcia, pe Nursia e latin, a oa ur beleg hag a savas reolennoù nevez d'ar vanac'hegezh kristen er vvet kantved.
Anvet eo ivez sant Benead gant ar gatoliked hag an Iliz ar reizhkredenn N'anavezer ket mat e vuhez pe n'eus nemet Kendivizoù sant Gregor Bras evit he deskrivañ, un daou c'hant bloaz goude.
Goude bezañ bet abad ul leandi kelligel e Subiaco e tiazezas ur seurt manac'herezh nevez e Monte Cassino e-lec'h ma lakaas da sevel ur manati brudet .
Sevel a reas Reolenn Sant Benead a reas berzh bras e Europa a-bezh.
(Sell Urzh ar Veneaded).
Diwar skrid sant Gregor e c'heller divinout e c'hellfe bezañ bet ganet Benead war-dro 480 e Norcia en ur familh noblañsed a oa hec'h annez ordinal e Roma.
Ur c'hoar c'hevell a oa dezhañ hervez sant Beda, santez Skolastika hec'h anv.
Dilezel a reas e studioù war-dro e c'hwezek pe driwec'h bloaz pa sante ne oa ket ar studi un hent evit mont d'ar santelezh, un hent evit kouezhañ en islonk a grede-eñ kentoc'h.
Gant ar garantez e nefe santet evit ur vaouez e vije bet strafuilhet ivez.
War-dro 519 e kejas gant ur manac'h, Romanus,hag e oe kendrec'het gantañ kemer un dilhad burell ha mont da benitiour en ur c'hev e-lec'h e reseve un tammig boued ur wech an amzer degaset gant e vlenier.
Pa voe strewet ar brud e oa ur burzhuder anezhañ e teuas menec'h Subiaco da broviñs Ombria, evit goulenn ma 'z afe da abad o manati.
Siwazh e trenkas an traou etrezo ken e klaskas un nebeut leaned e lazhañ gant bara binimet.
Goude bezañ dilezet e venec'h direizh e kreskas e vrud diouzh ar burzhudoù niverus a veze roet keloù eus outo.
evel a reas e traoñienn Subiaco (traoñienn ar stêr Aniene) trizeg aabati gant daouzeg manarc'h hag un abad enno.
Evit kaout un aozadur efedusoc'h ha bleniañ ar venerc'h war hent servij Doue e skrivas ur reolenn.
(gwelit pelloc'h).
Mervel a reas en abati Monte Cassino e proviñs Frosinone e Su Ombria.
En xiivet kantved e voe savet e Subiaco un abati bras dediet da eñvor sant Benead, hini ar Sacro Speco.
Pa oa en abati Monte Cassino e savas sant Benead ur reolenn ( Regula ) e latin gant 73 mellad enni evit termeniñ buhez relijiel ha nan-relijiel ar venec'h ha meradur an abatioù.
Kemeret en doa un harp war reolennoù sant Yann Gasian ha sant Vazil.
Muioc'h eget an hanter a bled gant kondu ar venec'h evit mont da skol Doue hag petra ober e-keñver ar venec'h direizh, ur c'hard a zo evit reolennoù an azeuliñ, un degved evit aozadur an abati hag penaos dibab ar pennoù hag un degved all evit termeniñ kondu reizh an abad.
Dre vras e veze rannet deizioù ha nozioù asambles etre teir rann : hini an azeuliñ hag ar bedenn, hini al labour evit ar manati hag hini ar c'housket.
Dre ma lakae ur pouez bras a-walc'h war al labour, sant Benead a ginnige un hent evit ur mont en dro ingal ken e c'helle an abati tennañ frouezh eus e c'hlad, douaroù peurvuiañ hep ankounac'hat ar produioù a c'hellfe bezañ fardet diwar ijinerezh ar venec'h evito hag evit bezañ gwerzhet.
